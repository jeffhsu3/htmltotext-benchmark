BIVŠA UPRAVA HPB-A
Bankari prijavljeni zbog malverzacija teških 11,5 milijuna kuna, evo o kojim je direktorima riječ
Policija ih sumnjiči da su u razdoblju od 4 godine sebi protuzakonito isplaćivali bonuse
Piše: Marin DeškovićObjavljeno: 06. kolovoz 2020. 15:56

Također, tvrdi policija, bonusi su bili "prikriveni" tako da su ih utopili u ukupnoj masi plaća pa nisu bili vidljivi u redovitim finacijskim izvještajima. Prema inkriminacijama iz prijave, HPB je time bio oštećen za ukupno 11,5 milijuna kuna.

Prijava je podnesena riječkom Županijskom državnom odvjetništvu tzv. redovitim putem, odnosno osumnjičenici nisu bili uhićivani već će se braniti sa slobode.

"Sumnja se da su od siječnja 2010. godine do kolovoza 2014. godine, kao odgovorne osobe bankarske ustanove sa sjedištem u Jurišićevoj ulici u Zagrebu, suprotno Odluci Vlade RH, internim aktima bankarske ustanove, bez znanja Nadzornog odbora i bez pisanih odluka Uprave ustanove, zlouporabili svoje ovlasti predsjednika i članica Uprave bankarske ustanove te neosnovano isplatili sebi, kao predsjedniku i članicama Uprave, bonuse i to na način da su to prikrili isplatom bonusa u ukupnoj masi plaća za zaposlenike tako da isplate bonusa nisu bile vidljive u godišnjim financijskim izvještajima, a koje je bankarska ustanova dostavljala Nadzornom odboru i regulatornim agencijama. Bonusi su isplaćeni na temelju financijskih rezultata poslovanja za koje su osumnjičene osobe znale da nisu vjerodostojni, što je i utvrđeno provedenim nadzorima u kojima su pronađene značajne nepravilnosti u prikazivanju godišnjih financijskih rezultata. Na opisani su način stekli protupravnu imovinsku korist u ukupnom iznosu od 4,5 milijuna kuna, dok su istovremeno oštetili bankarsku ustanovu za iznos od 11,5 milijuna kuna na ime plaćenih poreza i doprinosa", navela je zagrebačka policija u priopćenju pojasnivši da je u dijelu inkriminiranoga vremena, od 2009. do travnja 2012., na snazi bila Vladina odluka o zabrani isplate bonusa članovima uprava tvrtki u državnom vlasništvu.

Inače, Maletić i osumnjičenice bili su imenovani u Upravu HPB 2010. godine nakon što je prijašnju Upravu, na čelu s Josipom Protegom, Uskok uhitio i osumnjičio u akciji "Bankomat", sumnjičeći ih, između ostaloga, baš da su sebi nezakonito isplaćivali bonuse.

Postupak protiv Protege i ostalih još uvijek se, desetljeće nakon uhićenja, vodi na zagrebačkom Županijskom sudu. U druga dva manja postupka Protega i ostali okrivljenici su nepravomoćno oslobođeni optužbi.