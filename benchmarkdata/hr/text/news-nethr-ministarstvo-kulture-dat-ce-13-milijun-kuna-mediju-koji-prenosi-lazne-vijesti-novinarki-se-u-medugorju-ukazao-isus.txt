Među medijima koji su dobili novac Ministarstva kulture je i portal Priznajem.hr koji prenosi lažne vijesti i često ne promiče toleranciju
Ministarstvo kulture i medija je 31. srpnja 2020. donijelo Odluku o financiranju projekata “Mediji zajednice – potpora socijalnom uključivanju putem medija”. Kako su napisali, ukupni iznos bespovratnih sredstava u okviru poziva iznosi 15 milijuna kuna. Iz Europskog socijalnog fonda osigurano je 85 posto sredstava dok se obavezni udio nacionalnog sufinanciranja od 15 posto osigurava iz Ministarstva kulture i medija iz Državnog proračuna RH.

“Opći cilj poziva Mediji zajednice – potpora socijalnom uključivanju putem medija, faza i je unaprjeđenje kvalitete medijskog izvještavanja o ranjivim skupinama i podizanje razine javne svijesti o njihovim pravima, a specifični ciljevi su jačanje kapaciteta medijskih djelatnika (novinara) za rad usmjeren na socijalno uključivanje ranjivih skupina te povećanje vidljivosti ranjivih skupina u društvu putem njihove medijske reprezentacije”, stoji u objavi Odluke Ministarstva kulture.



Jedan od “sretnih medijskih dobitnika” je i Razvoj informativne platforme Hrvatski Branitelj, Udruga Priznajem iz Slavonskog Broda. Oni će biti financirani iznosom malo većim od milijun i 302.000 kuna. Ista udruga ima istoimeni portal Priznajem.hr, a problem je u tome što se na tom mediju često mogu pročitati lažne vijesti i huškački tekstovi.

Ministarstvo je prepoznalo kvalitetu sadržaja na Priznajem.hr?
Dakle, jedan portal kao Priznajem.hr dobit će novac Ministarstva kulture, ali ne i primjerice portal VoxFeminae koji godinama svojim sadržajem i člancima podržava i ohrabruje žene inicijatorice kao i žene u umjetnosti, poduzetništvu te žene općenito.



O tome da niti ove godine nisu dobili nikakva sredstva i potporu Ministarstva, izvijestio je VoxFeminae na svojoj službenoj Facebook stranici pa su naveli i jedan tekst s portala Priznajem.hr pod naslovom: “Novinarka iz Irske poslana u Međugorje raskrinkati laž! Tada joj se ukazao Isus…”, kako bi ukazali na to o kakvom portalu je riječ.

Isto tako, Priznajem.hr često prenosi portal Dnevno.hr koji je već dobro poznat po veličanju ustaštva, govoru mržnje te huškanju protiv Srba i svih onih koji nisu ekstremno desno. Tako su prenijeli kolumnu Marcela Holjevca s Dnevno.hr naslova “Plenkovićev novi Srbin” o tome kako “Plenković uvijek ima Pupovca” nakon što su ga oporbenjaci “odbili za kavu”, odnosno neformalni sastanak.



Valja istaknuti da je u listopadu 2019. na Priznajem.hr objavljen članak u kojem stoji da Faktograf, medij za provjeru informacija, laže, odnosno promiče lažne vijesti. Tekst je uglavnom sastavljen od “kukanja” o tome kako Faktograf cenzurira portal Narod.hr kao i brojne druge ekstremno desne portale i smanjuje im “reach”. Dakle, lažne vijesti s Dnevno.hr koje Faktograf cenzurira portal Priznajem.hr proglašava lažnim vijestima.



Ukratko, medij koji često objavljuje tekstove koji ne promiču uvažavanje u društvu i toleranciju, osobito prema manjinama, dobio je preko 1,3 milijuna kuna iz projekta Mediji zajednice. Znači li to da Ministarstvo kulture pronalazi kvalitetu u tekstovima o “ukazanju u Međugorju”, ali ne i u tekstovima koji promiču uspjehe žena?

Prema Odluci Ministarstva stoji da će biti financirani mediji “čiji je rad usmjeren na socijalno uključivanje ranjivih skupina te povećanje vidljivosti ranjivih skupina u društvu”, što Priznajem.hr definitivno nije.

Pitali smo Ministarstvo zašto je upravo Priznajem.hr dobio novac i to u tako velikom iznosu.

Ministarstvo: ‘Procjenu kvalitete ne donosi Nacionalna zaklada’
Ministarstvo kulture i medija u svom odgovoru kaže da zapravo oni ne procjenjuju kvalitetu nekog medija kojem dodjeljuju financijska sredstva nego da to čini Nacionalna zaklada za razvoj civilnoga društva, odnosno Odbor za odabir projekata (OOP). Osnivač tog Odbora je Nacionalna zaklada za razvoj civilnog društva i oni su, kako nam kažu iz Ministarstva, ti koji rade selekciju dok je Ministarstvo Posredničko tijelo razine 1 u okviru Operativnog programa “Učinkoviti ljudski potencijali”.



“Odluka o financiranju donosi se za projektne prijedloge koji su uspješno prošli prethodna dva dijela postupka dodjele bespovratnih sredstava: administrativnu provjeru i procjenu kvalitete, a navedeni dijelovi postupka dodjele su u nadležnosti Nacionalne zaklade za razvoj civilnoga društva, odnosno Posredničkog tijela razine 2 u ovom pozivu. Jedan od uvjeta prihvatljivosti prijavitelja koji je naveden u Uputama za prijavitelje predmetnog poziva (točka 2.2 Uvjeti prihvatljivosti prijavitelja/partnera), a za čiju je provjeru nadležna Nacionalna zaklada za razvoj civilnoga društva jest da prijavitelj nije prekršajno kažnjen na temelju pravomoćne sudske odluke zbog kršenja odredbi Zakona o medijima/ Zakona o elektroničkim medijima u razdoblju od 12 mjeseci prije podnošenja projektnog prijedloga i, ako je primjenjivo, u razdoblju od 12 mjeseci prije podnošenja projektnog prijedloga, Vijeće za elektroničke medije nije mu izreklo opomenu. Predmetni projektni prijedlog uspješno je prošao navedene postupke dodjele.

Za provedbu faze procjene kvalitete nadležna je također Nacionalna zaklada za razvoj civilnoga društva, koja osniva Odbor za odabir projekata (OOP) članovi kojeg ocjenjuju projektne prijave prema kriterijima dodjele koji su objavljeni u točki 6.2 Uputa za prijavitelje. Ministarstvo kulture i medija donosi Odluku o financiranju projektnih prijedloga na temelju popisa (rang-liste) Odbora za odabir projekata iz postupka procjene kvalitete, uključujući konačno Izvješće o provedenom postupku procjene kvalitete”, objašnjavaju nam iz Ministarstva.

Što je utjecalo na konačan iznos sredstava po pojedinom projektu?
Iz Ministarstva kulture kažu da je minimalni iznos bespovratnih sredstava, koji se mogao dodijeliti pojedinom projektnom prijedlogu, po ovom pozivu iznosio 450.000 kuna, a maksimalni milijun i 400.000 kuna. Ističu da su prijavitelji mogli prijaviti i drugi iznos unutar navedenih financijskih limita.

“Na konačan iznos dodijeljenih sredstava pojedinom projektnom prijedlogu utjecala je provjera prihvatljivosti projektnih aktivnosti, budući da su iz proračuna projektnog/ih prijedloga brisani izdaci koji se odnose na neprihvatljive aktivnosti (u slučaju da su postojale).

Kriteriji dodjele objavljeni su u točki 6.2 Uputa za prijavitelje predmetnog poziva, a riječ je o razradi kriterija koje je 18. svibnja 2015. godine usvojio Odbor za praćenje OP ULJP 2014. – 2020. Sukladno Smjernicama za ESF, identitet članova Odbora za odabir projekata (OOP) je tajan, kako se ne bi narušilo načelo tajnosti postupka dodjele i načelo jednakog postupanja”, odgovorili su za Net.hr iz Ministarstva kulture i medija.